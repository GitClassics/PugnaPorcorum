{"name":"Pugna Porcorum","tagline":"Transcription and Translation of 1530 Latin Poem, \"The Battle of the Pigs\"","body":"For reference, you might want to look at the [1830 edition of the _Pugna Porcorum_](https://github.com/GitClassics/PugnaPorcorum/master/PugnaPorcocum.pdf) from which this transcription was made.\r\n\r\n# _Pugna Porcorum_\r\n\r\n### Lectori Benevolo\r\n\r\nLectori Benevolo S.   \r\nUt nostris temporibus reservatum esse videmus denuo in lucem protrahi, quae jam atra oblivionis caligine circumvelata jacuerant, ita nunc Tibi Porcius traditur, cujus cum Porcorum Pugna pugnam ineas audacter, etiam atque etiam rogamus. Quamquam enim Te, ut Ajacem, ferro -- et quod Porcio nostro magis perniciosum esset -- igne grassari nolumus, id tamen nobis gratissimum fore confide, si quantulamcunque voluptatem ex victoria de Porcio reportata capias. Etiamsi enim verum est, ut quisque maxime tritor habeat scriptores utriusque linguae quos vocant classicos, ita minime illi placere ea, quibus poetae Macaronici originem dederunt; nemo tamen diffiteri poterit, operosum illud studium, quo tot versuum singula verba ab eadem littera incipiunt, si non utile, saltem esse mirandum. Hos igitur versiculos recudendos curare, operae videbatur esse pretium, praesertim cum exemplaria vetera rarissime iuveniantur; et si qui sint, qui non satis dignam hanc opellam judicent, quae denuo in lucem edatur, ii cogitent, quam multos multorum libros et patria conscriptos et de Gallorum vel Anglorum lingua conversos nullius omnino argumenti quotidie fere editos et divulgatos videamus, atque in tanto etiam recentiorum poëtarum latinorum studio nihil supervacaneum esse existimandum, quod campi illius fines dilatet atque augeat. Quamvis enim tantum absit, ut illorum temporum barbariem, quibus homines his et similibus poëmatum generibus operam dederunt, revenire optemus, ut cum Friedemanno, Fiedlero aliis ex animo veterum poëtarum normam unice sequendam esse et adolescentes scholarum curae traditos in antiqua poësi probe versandos censeamus; interdum tamen, velut recreandi animi caussa, inprimis provectioribus tales lusus imitandos proponi, ut scientia si non metrica, at prosodica augeatur, utile credimus.   \r\nDe poëta, cujus ingenio Porcium debeamus, quum nihil constet, Tecum nihil possum communicare; adi, si lubet, Genthii librum, anno superiore editum, qui inscribitur: Geschichte der Maccaronischen Poësie etc., unde praeter alia non contemnenda id etiam disces, Porcii nostri vatem Germanum fuisse, sed nomen ejus ignorari.   \r\nNunc autem manum de tabula! Vale, mi lector benevole, nobisque fave!   \r\nL. Jun. MDCCCXXX.   \r\nC S.\r\n\r\n### Proditur Poeta\r\n\r\nProditur Poëta   \r\n\r\nPlura Latent Animo Coelata, Et non Temeranda   \r\nIndiciis Ullis, Scilicet hoc Volui.   \r\n\r\nPrecelsis proavis pulchre, prognata patrone,   \r\nPectore prudenti pietateque praedite prisca,   \r\nPraeter progeniem, praeter praeclara parentum   \r\nPraelia pro patria, pro praesulibusque peracta,   \r\nPleraque pro populo proprio persecta potenter   \r\nPellucens probitate, potentique prosperitate,   \r\nProposito praesente petens plerumque peritos,   \r\nProptereaque probas philomusos, prosequerisque   \r\nParnasso potes, precio precibusque poëtas:   \r\nPostquam percepi puerile placere poëma   \r\nPraecipue propter praescripta prooemia pugnae   \r\nPorcorum, placuit parvam praefigere pugna   \r\nPagellam, porci prodentem proprietates   \r\nPlausibiles, pinguem patronum promeruisse   \r\nPectore pinguicolo, pol promeruisse poëtam   \r\nPingui porcorum pingendo poëmate pugnam.   \r\n\r\nPropositiones pugnae.   \r\nPorcos pistorum pergunt prosternere pugna   \r\nPorcelli, pasti plantis per pervia prata.   \r\n\r\n### _Pugna Porcorum_\r\n\r\nPugna Porcorum  \r\nPer  \r\nP. Porcium Poetam\r\n\r\nPlaudite porcelli, porcorum pigra propago.[^1]  \r\nProgreditur, plures porci pinguedine pleni  \r\nPugnantes pergunt, pecudem pars prodigiosa,  \r\nPerturbat pede petrosas plerumque plateas,  \r\nPars portentose populorum prata profanat.  \r\nPars pungit populando potens, pars plurima plagis  \r\nPraetendit punire pares, prosternere parvos.  \r\nPrimo porcorum praefecti pectore plano  \r\nPistorum porci prostant pinguedine pulchri  \r\nPugnantes prohibent porcellos, ponere poenas  \r\nPraesumunt pravis: porro plebs pessima pergit  \r\nProtervire prius, post profligare potentes.  \r\nProconsul pastus pomorum pulte perorat[^2]  \r\nProelia pro pecude prava prodesse, proinde  \r\nProtervire parum patres persaepe probasse  \r\nPorcorum populo pacem pridem placuisse  \r\nPerpetuam, pacis promptae praeconia passim.  \r\nPro praecone pie pacis per pondera plura  \r\nProponente preces, prudens pro plebe patronus  \r\nPorcus praegrandis profert placidissima pacta.  \r\nPacisci placeat porcis, per proelia prorsum[^3]  \r\nPlurima priscorum perierunt pascua patrum,  \r\nPraestat praelatis primam praebere palaestram.  \r\nPorro proclivis pugnae plebeja potestas  \r\nProelia portendit, per privilegia prisca[^4]  \r\nProponens pugna porcos potuisse patenti  \r\nProstravisse pares, per plebiscita probari.  \r\nPorcum pugnacem pecudem, praeclara potestas  \r\nPendet per porcos pugnaces, pergite passim  \r\nPerdere praefectos, porci properare pusilli  \r\nPerdere pinguicolos, praefectos praecipitare,[^5]  \r\nPigritia pollent praelati perpetuati  \r\nPostquam plebs pertaesa potentatus penetravit.  \r\nPraecipiti pede, porcelli petiere pusilli,  \r\nPugnando properare prius, pessundare patres.  \r\nPraestituunt personatos praecurrere porcos.  \r\nPropugiles, porro plenum pinguedine putri  \r\nPraelatum porcum pistrino pinsere panem  \r\nPraecipiunt, per posticam, per pervia portant.  \r\nPropterea properans proconsul poplite prono,[^6]  \r\nPraecipitem plebem pro patrum pace poposcit.  \r\nPersta paulisper, pubes preciosa, precamur.  \r\nPensa profectum parvum pugnae peragendae  \r\nPlures plorabunt postquam praecelsa premetur  \r\nPraelatura patrum , porcelli percutientur  \r\nPassim, posteaquam pinguis porci periere.  \r\nPropterea petimus, praesentem ponite pugnam  \r\nPer pia porcorum petimus penetralia, posthac  \r\nPraelati poterint patrata piacula parce  \r\nPerpetrare, procul postponite proelia parva,  \r\nPrae praelatorum poenis patientia praestat.  \r\nPlebs porcellorum parte praecone parato[^7]  \r\nPorcis praelatis proponit particulares  \r\nPacis particulas: pateant praesentia pacta  \r\nPoreorum poculo, porcorum posteritati.  \r\nPrincipio petimus praelatos perpetuatos  \r\nPostponi, propter pia privilegia patrum,  \r\nPorcellos patuit pariformi pendere pastos  \r\nPorcia persimiles, porcos praestare pusillos  \r\nPropter pulmonem propter penetrale palati,  \r\nPars parvi porci prunis plerumque perusta  \r\nPrincipibus primis portatur, porro putrescens  \r\nPorcorum pectus putri pinguedine plenum  \r\nProjicitur passim, partim pro peste putatur,  \r\nPropterea porcis praelatio praeripiatur.  \r\nPergite porcelli praefectos praecipitare.  \r\nPro praelatura porci pugnare parati[^8]  \r\nProsiliunt, pars prata petit, para prona paludes  \r\nProdit praecipuo proterva potentia plausu,  \r\nPorro porcelli pulchra per prata perurgent  \r\nPinguiculos properare procul, penetrare parati,  \r\nPer portas patulas, porcos perfodere pergunt.  \r\nProsternunt, pinguedo potens prohibet properare.  \r\nPropterea pacem proponunt; parcite porcis,[^9]  \r\nPorcelli posthac potiemur pace perenni:  \r\nPropterea pulcher porcellus praeco politus  \r\nProspiciens patres pronos peccata profari,  \r\nProupiciens positos praeda, positosque periclo.  \r\nPropositum pandit; pacem proferre potentia;  \r\nParcite praelati, procerum pondus puerile,  \r\nPerdurare parum propter plerosque putatur,  \r\nPerfringunt pacem penitus post pacta peracta.  \r\nPonito pro pacto pignus, proferre potentes.[^10]  \r\nPro pacis praxi, potiora pericula pensant  \r\nPorcelli, portent pignus, pax pacta placebit.  \r\nPrinceps porcorum propria pro plebe pedestris  \r\nProcumbens, paene perplexus, proelia propter  \r\nPestiferi populi, promittit praemia pulchra.[^11]  \r\nPultem pomorum, propinam pulvere pisti  \r\nPastilli, partem placentae posterioris,  \r\nPocula profundae perquam pretiosa paludes  \r\nPorcum praegrandem placido pro pignore praebet  \r\nPromulgans plana porcellos proprietate:  \r\nPraefecturarum posthac pertingere palmam.  \r\nPorro porcelli pinxere prooemia pacis  \r\nParticulis paribus, pateat pax posteritati.  \r\nPorci praelati placido pacto pepigerunt[^12]  \r\nPerpetuam pacem, posthac praecedere parvos  \r\nPorcellos porcos, putri pinguidine plenos,  \r\nPhas posthac porcis passim pugnare pusillis  \r\nPro pomis putridis, pro parte posterioris  \r\nProventus pingui, poterint purgare plateas.  \r\nPolixe poterint pomaria participare,  \r\nPartiri praedas, patulas peragrare paludes,  \r\nProclamuturi porcelli pectore pleno  \r\nPostquam praeripitur procellis per peregrinos.  \r\nPostquam percipiunt pede prendi posteriori.  \r\nPlaudite porcelli, plebea pretiosa prrenni,[^13]  \r\nParta pace parate procul praeludia pulchra,  \r\nPompas praecipuas, proscaenia publica palmae,  \r\nPurpureos pannos, picturas pendite pulchras  \r\nProgeniem priscam porcellorum perhibentes,  \r\nPriventur platani, priventur pendere pinus,  \r\nPorcellis passim pomaria prostituantur,  \r\nPalmarum prorsus plantatio praeripiatur  \r\nPendula, pro pacta portentur pace parati  \r\nPalmarum pilei, procedat pulchra propago  \r\nPacificatorum porcellorum, penetrando  \r\nPlanitiem, patriae passim peragrando plateas,  \r\nPlantae pro pedibus plateatim projiciatur.  \r\nPortetur per praecipuos praeco peramoenus,  \r\nPacis perfector promat praeconia pacis  \r\nPublicitus, prono procumbant poplite porci,  \r\nPorcellos patriae patronos profiteantur.  \r\nPorro praecedat potu pincerna, paludis[^14]  \r\nPocula propinans plenissima: pabula praebens  \r\nPulmenti putris pro proprietate palati,  \r\nPro praecone potens paleae pistura paretur,  \r\nProluvies pepli polluti, portio pinguis  \r\nPleni potoris promentis particulatim  \r\nPocula praesumpta, praegustatos patinarum.  \r\nPullos, perdtces, pavos, porcos piperatos.  \r\nPraeterea patriae per prima palatia perget  \r\nPersuadens populo porcellorum pietatem,  \r\nPlaudent porcelli portent per plaustra peronem  \r\nPer patriam patula progressu perspiciantur:  \r\nPistorum porci prope pistrinum patiantur  \r\nPerpetuas poenas, praeservati prope postes,  \r\nPerturbent pueri porcos prope percutiendo,[^15]  \r\nPropellant porcos pulchrae per pensa puellae,  \r\nPertractent parvos porcellos, poplite prono  \r\nProcumbent, pilos patientur pectine pecti.  \r\nPlaudite porcelli, pistorum plangite porci,  \r\nPistores pascant porcos pastu palearum,  \r\nPercussos partim pedibus, per plurima probra  \r\nPartim projectos petris pugnisque pedeque,  \r\nPastores pascant porcellos prosperitate[^16]  \r\nPraecipua, peragrantes prata patentia passim.  \r\nPostridie postquam porcelli pace potiti,  \r\nPraesumsere patres proterve pungere passim.  \r\nProelia praedictae pugnae populis perhibentes;  \r\nPlurima porcorum pensans praesaga potestas  \r\nProposuit primo palmae praescribere pondus  \r\nPestiferae plebi porcellorum peditentim  \r\nProposuit pedites precio pro posse parare,  \r\nPorcos praedones per pagos perque paludes.  \r\nPungentes pecudes promuscide, phamaque passim[^17]  \r\nPerfertur, properatque pecus proclive, proinde  \r\nPraeficitur pennae procurator peracutus:  \r\nPonens pugnaces porcos pecudisque papyro.  \r\nPromittunt posito pede praefectis properare  \r\nPraescripto pugilum pugnam praestare parati  \r\nPraecipuum, prout praecipient princeps pugilesque.[^18]  \r\nPorro proventus precii plerisque parantur,  \r\nPraecurrunt proceres precii plus percipientes  \r\nPlacant policitis, proh! propellos peregrinos  \r\nPerfidiam patrant proprisque penu potiores  \r\nPraestituunt praedas, proponunt postea plebi  \r\nPersolvendarum propinarum paraclesin  \r\nPugnaque protrahitur, porro porcus philomusus  \r\nPaedotriba pusillorum per parisienses  \r\nPermotus, pagi pastor, parochusque paludis.  \r\nPaulum perdoctus pariter producere petrum  \r\nPertrectabatur‚ proh! perdita pectora plena  \r\nPerfidiae: pudeat perceptae praemia praedae  \r\nPlebi praeripere peceato pernicioso  \r\nPeccat, prodet profusa pecunia, prodet,  \r\nProdet praedones: postquam pensent peregrini  \r\nPraemia pro pugna patrata; proque periclis.  \r\nPersonuit parochus, pergens proponere plures[^19]  \r\nPerfidiae partes: porro princeps pugilesque  \r\nPestiferum parochum proclamabant perimendum  \r\nPseudo-evangelicumque probabant praecipitandum  \r\nPonto, praeterea plus provenisse pericli  \r\nPresuasu parochi, plus ponderibus pavimenti  \r\nPortae praecelsa, plus pulveribus platearum.  \r\nProtestabantur poenis plectendum poste patente,  \r\nPonendum prope prunas, particulisque perustis  \r\nProfundo puteo profunde praecipitandum,  \r\nPublicitus pugiles praedicta piacula patrant.[^20]  \r\nPlebsque putat pulchrum philomusum perdere porcum,  \r\nProinde preces princeps proponit plebsque parata  \r\nPromittit parere piis precibus, pugilesque  \r\nPartiri pergunt propinam: perficiuntque[^21]  \r\nPerfidiam, pauci prohibent peccata patrari  \r\nPro placito pugilum‚ plecti plerique putantur  \r\nPropter perfidiam propalatam peregrine.  \r\nPostquam porcelli praeceperunt peregrinos  \r\nPrivari precio, prolixe pensiculando  \r\nPublicitus propere procurant praemia pugnae[^22]  \r\nProponi porcis paganis persoluturus,  \r\nProstut praeco potens plures praecurrere porci  \r\nPraetendunt, prohibetque pedo plus percipientes  \r\nPostquam pellecti precio porci peregrini.  \r\nPraesidium pugna praebebant, praecipitare[^23]  \r\nPugnam pergebant porci, porro properabant  \r\nPartim pinguiculi, partim putredine pleni  \r\nProvecti plaustris, partim peditis properabant.  \r\nPorro porcelli praeceperunt peregrinis  \r\nPlaustra penetrando porcos prosternere pingues  \r\nPreducique palam pendendos poste patente.  \r\nPropterea peditis prudenter progredientes.[^24]  \r\nPerturbaverunt, projeceruntque potenter.  \r\nPlaustrum porcorum‚ praedaque potenti potiti,  \r\nPraecipuos porcos protraxerunt plateatim  \r\nPorro, porcorum prospecto principe primo:  \r\nPraeco potens populo propinavit perimendum,  \r\nPlectendum poenis pendendum poste patente.  \r\nPorro pauca petit princeps proferre, priusquam  \r\nPerficiat placitum praeconis plebs pileata,  \r\nPermittuntque parum proponere proinde profatur;  \r\nParcite porcelli, proavorum prisca putamur[^25]  \r\nProgenies, prisci potuerunt plura parentes  \r\nProelia pro patria patrare, pericula plura  \r\nPro populo perferre pio, pro plebe parati  \r\nPoenas peuperiemque pati possunt pietatem  \r\nPublica phana parentum pyramidesque probare,  \r\nPromeriti pulchre per praemia picta probantur.  \r\nPropterea pensate, precor, pensate periclum,  \r\nParcite perdendo, pietatem perficientes.  \r\nPostquam perfecit princeps praedicta, parumper  \r\nPlorans, percutiensque palam pectus peramoenum,  \r\nProfert parcendum ploranti praeco politus  \r\nPropter proginiem, propter preciosa potentum  \r\nPetrum privilegia, prognatamque profatur  \r\nProgenie propria princepsppraecoque proinde[^26]  \r\nPergunt pacifici populo prope prospiciente,  \r\nPraelatos pariter, praelatis participari,  \r\nPartiri praedas: parto promiscua plebes  \r\nPropterea praefert, pereat praelatio prava.  \r\nPostquam parturiunt praeclara penaria praedas[^27]  \r\nPerficiunt pacem patitur populusque  \r\nPosteaquam potuit praerepta pecunia plebi.  \r\nPlangunt privatim procerum praecordia pacem.  \r\nPlectunt perjuro perjuria plura patrantes.  \r\nPropterea porci, percelli plebs populusque,  \r\nPosthac principibus prohibent producere pugnam.\r\n\r\n[^1]: Processus porcorum ponitur.  \r\n[^2]: Propositio Proconsulis.  \r\n[^3]: Placidatorum pacta proponuntur.  \r\n[^4]: Proelia portendit.  \r\n[^5]: Propterea porcellorum penetratio.  \r\n[^6]: Preces Proconsulis pro Praelatis.  \r\n[^7]: Propositiones porcellorum particulares.  \r\n[^8]: Posteriorum pugna.  \r\n[^9]: Porci pacisci petunt.  \r\n[^10]: Praeconis propositio.  \r\n[^11]: Profertur pignus pro pactione.  \r\n[^12]: Particula pactae pacis.  \r\n[^13]: Pompae porcellorum post pacem peractam.  \r\n[^14]: Pincerna praecedit praeconem poculo plenissimo.  \r\n[^15]: Porcelli puellarum pollice persricti procumbunt.  \r\n[^16]: Porcorum praesaga pensiculatio pro profecto paranda.  \r\n[^17]: Fama proelii.  \r\n[^18]: Perfidia praefectorum pretium praeripientium pugnantibus.  \r\n[^19]: Propalatio perfidiae, per Philomusum.  \r\n[^20]: Poena Philomusi  \r\n[^21]: Porcellorumque percipientium persolutionis perfidiam.  \r\n[^22]: Ponitur persolutio perquam praesentissima.  \r\n[^23]: Pingues porci provehuntur plaustris.  \r\n[^24]: Praedatio porcellorum.  \r\n[^25]: Precatio principis porcorum.  \r\n[^26]: Paciscuntur princeps.  \r\n[^27]: Populi propositio potissima  \r\nPersonavit placentius post pocula.   \r\n\r\n### Placentius\r\n\r\nPotentissimo, pientissimo, prudentissimoque principi,  \r\nPatri Purpurato, praesenti pontifici,  \r\nPlacentius  \r\nPlurimum precatur prosperitatis.  \r\nPerge pater patriae, patriarum perfice pacem  \r\nPromereare palam palmam placidissime princeps.  \r\nPossessae pacis primam perhibe pietatem  \r\nPriscorum patrum per prudentissima pacta.  \r\nPosteritas perget praeconia promere passim  \r\nPontifici pretiosa pio, plebecula, pubes,  \r\nPrimores patriae proclamabunt peramoeno  \r\nPlausu pastorem pacis, pia pectora plaudent.  \r\nPhama peragrabit, peragrabit phama polorum  \r\nPer penetralia: praeterea populosa propago  \r\nProgenies patriae, patres, puerique pusilli  \r\nProtestabuntur priscis patribus potiorem  \r\nPontificem pileo pretioso praedominantem,  \r\nPhama penetrabit penetrabit phama paludes  \r\nPersarum, poterit phoenix proferre perennes  \r\nPacis porticulas, per pontificale paratas  \r\nPraesidium, posthac penetrabit pax paradisum.  \r\nPlebs peregrinorum prospecta pace perenni  \r\nPlacati populi pactum pariforme prebabit.  \r\nPublica patronum pacis, privata parenter  \r\nPectora perpetuo plausu pariter perhibebunt.  \r\nPrudens pontificis pectus, per plura probetur  \r\nPlectra poëtarum, plerique poëmata promant   \r\nPraecipuam plerique parentelae probitatem   \r\nPertractent prosa, praestante poëmate prorsus   \r\nPraecellat princeps pacis, princeps pietatis.  \r\nPostremo pronunciavit.  \r\nPensa pauperiem, princeps praeclare, poëtae.  \r\nFinis.  \r\n\r\n### Praecatiuncula\r\n\r\nPraecatiuncula   \r\nP. Porcii Poëtae,   \r\n\r\nParce precor pingui pagellae, parce prudente   \r\nPugnantium paroemiae,   \r\nParce parum pulchrae picturataeque poësi,   \r\nPraesente pictae poculo.   \r\nPhoebo postposito placuit profundere plura,   \r\nPraeceps poemaque promere.   \r\nPostquam potaram, perlegi paucula puncta   \r\nPingens, proindeque potitans.   \r\nPerplacuit poto plusquam puerile poëma,   \r\nPlerisque persuadentibus,   \r\nProduxique palam perscrutandum paradigma   \r\nPleno probandum poculo.   \r\nPercusso pluteo puduit puduitque papyri   \r\nPartique pudet poëmatis.   \r\nPorro potores partim prodire perurgent,   \r\nPartim precantur protinus:   \r\nPraesertimque potest patronus praecipiendo   \r\nParva precatus pagina,   \r\nPorcorum populus, porcellorumque precatur   \r\nPromiscue plebecula,   \r\nPerfectam pugnam perfecto ponere praelo   \r\nPropediem placentium.   \r\nCharus Centurio curavit comere chartas   \r\nCensorem, curae commisit Chalcographorum.   \r\n\r\n## Links to files of Latin Text of _Pugna Porcorum_\r\n* Prefatory Material\r\n  * [Lectori Benevolo](https://github.com/GitClassics/PugnaPorcorum/blob/master/Latin/Prefatory/LectoriBenevolo.md)\r\n  * [Proditur Poeta](https://github.com/GitClassics/PugnaPorcorum/blob/master/Latin/Prefatory/ProditurPoeta.md)\r\n* [_Pugna Porcorum_](https://github.com/GitClassics/PugnaPorcorum/blob/master/Latin/Pugna/Pugna.md)\r\n* [Placentius](https://github.com/GitClassics/PugnaPorcorum/blob/master/Latin/Placentius/Placentius.md)\r\n* [Praecatiuncula](https://github.com/GitClassics/PugnaPorcorum/blob/master/Latin/Praecatiuncula/Praecatiuncula.md)\r\n\r\n## English Translation of _Pugna Porcorum_\r\n* Coming soon! Get in touch at [GitClassics](http://gitclassics.github.io) to help!\r\n","google":"","note":"Don't delete this file! It's used internally to help with page regeneration."}