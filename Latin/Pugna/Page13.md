Parcite praelati, procerum pondus puerile,   
Perdurare parum propter plerosque putatur,   
Perfringunt pacem penitus post pacta peracta.   
Ponito pro pacto pignus, proferre potentes.[^Praeconis propositio.]   
Pro pacis praxi, potiora pericula pensant   
Porcelli, portent pignus, pax pacta placebit.   
Princeps porcorum propria pro plebe pedestris   
Procumbens, paene perplexus, proelia propter   
Pestiferi populi, promittit praemia pulchra.[^Profertur pignus pro pactione.]   
Pultem pomorum, propinam pulvere pisti   
Pastilli, partem placentae posterioris,   
Pocula profundae perquam pretiosa paludes   
Porcum praegrandem placido pro pignore praebet   
Promulgans plana porcellos proprietate:   
Praefecturarum posthac pertingere palmam.   
Porro porcelli pinxere prooemia pacis   
Particulis paribus, pateat pax posteritati.   
Porci praelati placido pacto pepigerunt[^Particula pactae pacis.]   
Perpetuam pacem, posthac praecedere parvos   
Porcellos porcos, putri pinguidine plenos,   
Phas posthac porcis passim pugnare pusillis   
Pro pomis putridis, pro parte posterioris   
Proventus pingui, poterint purgare plateas.   
