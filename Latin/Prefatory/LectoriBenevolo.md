---
title: Lectori Benevolo
next: Latin/Prefatory/ProditurPoeta.html
---

Lectori Benevolo S.   
Ut nostris temporibus reservatum esse videmus denuo in lucem protrahi, quae jam atra oblivionis caligine circumvelata jacuerant, ita nunc Tibi Porcius traditur, cujus cum Porcorum Pugna pugnam ineas audacter, etiam atque etiam rogamus. Quamquam enim Te, ut Ajacem, ferro -- et quod Porcio nostro magis perniciosum esset -- igne grassari nolumus, id tamen nobis gratissimum fore confide, si quantulamcumque voluptatem ex victoria de Porcio reportata capias. Etiamsi enim verum est, ut quisque maxime tritor habeat scriptores utriusque linguae quos vocant classicos, ita minime illi placere ea, quibus poetae Macaronici originem dederunt; nemo tamen diffiteri poterit, operosum illud studium, quo tot versuum singula verba ab eadem littera incipiunt, si non utile, saltem esse mirandum. Hos igitur versiculos recudendos curare, operae videbatur esse pretium, praesertim cum exemplaria vetera rarissime iuveniantur; et si qui sint, qui non satis dignam hanc opellam judicent, quae denuo in lucem edatur, ii cogitent, quam multos multorum libros et patria conscriptos et de Gallorum vel Anglorum lingua conversos nullius omnino argumenti quotidie fere editos et divulgatos videamus, atque in tanto etiam recentiorum poetarum latinorum studio nihil supervacaneum esse existimandum, quod campi illius fines dilatet atque augeat. Quamvis enim tantum absit, ut illorum temporum barbariem, quibus homines his et similibus poëmatum generibus operam dederunt, revenire optemus, ut cum Friedemanno, Fiedlero aliis ex animo veterum poëtarum normam unice sequendam esse et adolescentes scholarum curae traditos in antiqua poësi probe versandos censeamus; interdum tamen, velut recreandi animi caussa, inprimis provectioribus tales lusus imitandos proponi, ut scientia si non metrica, at prosodica augeatur, utile credimus.   
De poëta, cujus ingenio Porcium debeamus, quum nihil constet, Tecum nihil possum communicare; adi, si lubet, Genthii librum, anno superiore editum, qui inscribitur: Geschichte der Maccaronischen Poësie etc., unde praeter alia non contemnenda id etiam disces, Porcii nostri vatem Germanum fuisse, sed nomen ejus ignorari.   
Nunc autem manum de tabula! Vale, mi lector benevole, nobisque fave!   
L. Jun. MDCCCXXX.   
C S.
